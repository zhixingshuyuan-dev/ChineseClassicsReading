<!DOCTYPE html>
<html lang="zh">
<head>
<meta charset="UTF-8" />
<title>庄子集释 - 大宗师</title>
<style>
  body { 
    font-family: "宋体", serif; 
    line-height: 1.8;
    font-size: 1.8em;
    background-color: #222;
    color: #ddd;
    padding: 20px;
  }
  .text { 
    max-width: 900px; 
    margin: auto;
    padding: 20px;
    background-color: #333;
    border-radius: 8px;
    box-shadow: 0 0 15px rgba(0,0,0,0.5);
  }
  .annotation-btn {
    display: inline-block;
    background: #444;
    border: 1px solid #666;
    border-radius: 3px;
    padding: 0 4px;
    margin: 0 2px;
    cursor: pointer;
    font-size: 0.6em;
    color: #55aaff;
    vertical-align: middle;
  }
  .annotation-group {
    display: inline-flex;
    flex-wrap: nowrap;
    vertical-align: middle;
  }
  #overlay {
    position: fixed;
    top: 0; left: 0; right: 0; bottom: 0;
    background: rgba(0,0,0,0.5);
    display: none;
    justify-content: center;
    align-items: center;
    z-index: 9999;
  }
  #popup {
    background: #444;
    max-width: 700px;
    padding: 25px;
    border-radius: 8px;
    box-shadow: 0 0 20px rgba(0,0,0,0.8);
    position: absolute;
    font-size: 0.7em;
    line-height: 1.6;
    color: #eee;
    border: 1px solid #666;
    cursor: move;
  }
  #popup-title {
    font-weight: bold;
    margin-bottom: 10px;
    color: #55aaff;
    border-bottom: 1px solid #666;
    padding-bottom: 5px;
  }
  #popup .close-btn {
    position: absolute;
    top: 10px; right: 15px;
    font-size: 24px;
    font-weight: bold;
    cursor: pointer;
    color: #999;
  }
  #popup .close-btn:hover {
    color: #ddd;
  }
  h1 {
    text-align: center;
    color: #f8f8f8;
    margin-bottom: 30px;
    border-bottom: 2px solid #555;
    padding-bottom: 10px;
  }
  h2 {
    color: #f0f0f0;
    border-bottom: 1px solid #555;
    padding-bottom: 5px;
  }
  ruby {
    ruby-position: under;
  }
  rt {
    font-size: 0.5em;
    color: #aaa;
  }
</style>
</head>
<body>
<div class="text">
<h1>庄子集释</h1>

<h2>内篇 大宗师第六</h2>

<p>夫藏舟於壑，藏山於澤，謂之固矣<span class="annotation-group">
  <span class="annotation-btn" data-type="注" data-content="方言死生變化之不可逃，故先舉無逃之極，然後明之以必變之符，將任化而無係也。">【注】</span>
  <span class="annotation-btn" data-type="释文" data-content="《於壑》火各反。">【释文】</span>
</span>。</p>

<p>然而夜半有力者負之而走，昧者不知也<span class="annotation-group">
  <span class="annotation-btn" data-type="注" data-content="夫無力之力，莫大於變化者也；故乃揭天地以趨新，負山岳以舍故。故不暫停，忽已涉新，則天地萬物無時而不移也。世皆新矣，而自以為故；舟日易矣，而視之若舊；山日更矣，而視之若前。今交一臂而失之，皆在冥中去矣。故向者之我，非復今我也。我與今俱往，豈常守故哉！而世莫之覺，橫謂今之所遇可係而在，豈不昧哉！">【注】</span>
  <span class="annotation-btn" data-type="疏" data-content="夜半闇冥，以譬真理玄邃也。有力者，造化也。夫藏舟船於海壑，正合其宜；隱山岳於澤中，謂之得所。然而造化之力，擔負而趨；變故日新，驟如逝水。凡惑之徒，心靈愚昧，真謂山舟牢固，不動巋然。豈知冥中貿遷，無時暫息。昨我今我，其義亦然也。◎俞樾曰：山非可藏於澤，且亦非有力者所能負之而走，其義難通。山，疑當讀為汕。爾雅釋器，罺謂之汕。詩南有嘉魚篇毛傳曰：汕，汕樔也，箋云：今之撩罟也。藏舟藏汕，疑皆以漁者言，恐為人所竊，故藏之，乃世俗常有之事，故莊子以為喻耳。◎家世父曰：壑可以藏舟，澤之大可以藏山。然而大化之運行無窮，舉天地萬物，日夜推移，以舍故而即新，而未稍止息。水負舟而立，水移即舟移矣；氣負山而行，氣運即山運矣。夜半者，惟行於無象無兆之中，而人莫之見也。◎慶藩案文選江文通雜禮詩注引司馬云：舟，水物；山，陸居者。藏之壑澤，非人意所求，謂之固；有力者或能取之。釋文闕。">【疏】</span>
  <span class="annotation-btn" data-type="释文" data-content="《乃揭》其列其謁二反。">【释文】</span>
</span>。</p>

<p>藏小大有宜，猶有所遯<span class="annotation-group">
  <span class="annotation-btn" data-type="注" data-content="不知與化為體，而思藏之使不化，則雖至深至固，各得其所宜，而無以禁其日變也。故夫藏而有之者，不能止其遯也；無藏而任化者，變不能變也。">【注】</span>
  <span class="annotation-btn" data-type="疏" data-content="遁，變化也。藏舟於壑，藏山於澤，此藏大也；藏人於室，藏物於器，此藏小也。然小大雖異而藏皆得宜，猶念念遷流，新新移改。是知變化之道，無處可逃也。">【疏】</span>
</span>。</p>

<p>若夫藏天下於天下而不得所遯，是恆物之大情也<span class="annotation-group">
  <span class="annotation-btn" data-type="注" data-content="無所藏而都任之，則與物無不冥，與化無不一。故無外無內，無死無生，體天地而合變化，索所遯而不得矣。此乃常存之大情，非一曲之小意。">【注】</span>
  <span class="annotation-btn" data-type="疏" data-content="恆，常也。夫藏天下於天下者，豈藏之哉？蓋無所藏也。故能一死生，冥變化，放縱寰宇之中，乘造物以遨遊者，斯藏天下於天下也。既變所不能變，何所遯之有哉！此乃體凝寂之人物，達大道之真情，豈流俗之迷徒，運人間之小智耶！">【疏】</span>
  <span class="annotation-btn" data-type="释文" data-content="《索所》所百反。">【释文】</span>
</span>。</p>

<p>特犯人之形而猶喜之。若人之形者，萬化而未始有極也<span class="annotation-group">
  <span class="annotation-btn" data-type="注" data-content="人形乃是萬化之一遇耳，未足獨喜也。無極之中，所遇者皆若人耳，豈特人形可喜而餘物無樂耶！◎慶藩案文選賈長沙（鵬）〔鵩〕鳥賦注引司馬云：當復化而為無。釋文闕。">【注】</span>
  <span class="annotation-btn" data-type="疏" data-content="特，獨也。犯，遇也。夫大冶洪鑪，陶鑄群品，獨遇人形，遂以為樂。如人形者，其貌類無窮，所遇即喜，喜亦何極！是以唯形與喜，不可勝計。">【疏】</span>
  <span class="annotation-btn" data-type="释文" data-content="《無樂》音洛。下及注同。《可勝》音升。">【释文】</span>
</span>，</p>

<p>其為樂可勝計邪<span class="annotation-group">
  <span class="annotation-btn" data-type="注" data-content="本非人而化為人，化為人，失於故矣。失故而喜，喜所遇也。變化無窮，何所不遇！所遇而樂，樂豈有極乎！">【注】</span>
</span>！</p>

<p>故聖人將遊於物之所不得遯而皆存<span class="annotation-group">
  <span class="annotation-btn" data-type="注" data-content="夫聖人遊於變化之塗，放於日新之流，萬物萬化，亦與之萬化，化者無極，亦與之無極，誰得遯之哉！夫於生為亡而於死為存，則何時而非存哉！">【注】</span>
  <span class="annotation-btn" data-type="疏" data-content="夫物不得遯者，自然也，孰能逃於自然之道乎！是故聖人遊心變化之塗，放任日新之境，未始非我，何往不存耶！">【疏】</span>
</span>。</p>

<p>善妖善老，善始善終，人猶效之<span class="annotation-group">
  <span class="annotation-btn" data-type="注" data-content="此自均於百年之內，不善少而否老，未能體變化，齊死生也。然其平粹，猶足以師人也。">【注】</span>
  <span class="annotation-btn" data-type="疏" data-content="係，屬也。夫人之識性，明暗不同。自有百年之中，一生之內，從容平淡，鮮有欣慼，至於壽夭老少，都不介懷。雖未能忘生死，但復無嫌惡，猶足以為物師傅，人放效之。而況混同萬物，冥一變化。屬在至人，必資聖知，為物宗匠，不亦宜乎！">【疏】</span>
  <span class="annotation-btn" data-type="释文" data-content="《善妖》崔本作狡，同。古卯反。本又作夭，於表反。簡文於橋反，云：異也。◎盧文弨曰：今本作夭。◎慶藩案妖字，正作夭。夭妖古通用。史記周本紀後宮童妾所棄妖子，徐廣曰：妖，一作夭。崔氏作狡，非也。《善少》詩照反。《否老》音鄙。本亦作鄙。《平粹》雖遂反。">【释文】</span>
  <span class="annotation-btn" data-type="校" data-content="世德堂本妖作夭，闕誤引張君房本作少。">【校】</span>
</span>，</p>

<p>又況萬物之所係，而一化之所待乎<span class="annotation-group">
  <span class="annotation-btn" data-type="注" data-content="此玄同萬物而與化為體，故其為天下之所宗也，不亦宜乎！">【注】</span>
</span>！</p>

<p>夫道，有情有信，無為無形<span class="annotation-group">
  <span class="annotation-btn" data-type="注" data-content="有無情之情，故無為也；有無常之信，故無形也。">【注】</span>
  <span class="annotation-btn" data-type="疏" data-content="明鑒洞照，有情也。趣機若響，有信也。恬淡寂寞，無為也。視之不見，無形也。">【疏】</span>
</span>；</p>

<p>可傳而不可受<span class="annotation-group">
  <span class="annotation-btn" data-type="注" data-content="古今傳而宅之，莫能受而有之。">【注】</span>
  <span class="annotation-btn" data-type="疏" data-content="寄言詮理，可傳也。體非量數，不可受也。方寸獨悟，可得也。離於形色，不可見也。">【疏】</span>
  <span class="annotation-btn" data-type="释文" data-content="《可傳》直專反。注同。">【释文】</span>
</span>，</p>

<p>可得而不可見<span class="annotation-group">
  <span class="annotation-btn" data-type="注" data-content="咸得自容，而莫見其狀。">【注】</span>
</span>；</p>

<p>自本自根，未有天地，自古以固存<span class="annotation-group">
  <span class="annotation-btn" data-type="注" data-content="明無不待有而無也。">【注】</span>
  <span class="annotation-btn" data-type="疏" data-content="自，從也。存，有也。虛通至道，無始無終。從古以來，未有天地，五氣未兆，大道存焉。故老經云有物混成，先天地生；又云迎之不見其首，隨之不見其後者也。">【疏】</span>
</span>；</p>

<p>神鬼神帝，生天生地<span class="annotation-group">
  <span class="annotation-btn" data-type="注" data-content="無也，豈能生神哉？不神鬼帝而鬼帝自神，斯乃不神之神也；不生天地而天地自生，斯乃不生之生也。故夫神之果不足以神，而不神則神矣，功何足有，事何足恃哉！">【注】</span>
  <span class="annotation-btn" data-type="疏" data-content="言大道能神於鬼靈，神於天帝，開明三景，生立二儀，至無之力，有茲功用。斯乃不神而神，不生而生，非神之而神，生之而生者也。故老經云天得一以清，神得一以靈也。">【疏】</span>
</span>；</p>

<p>在太極之先而不為高，在六極之下而不為深，先天地生而不為久，長於上古而不為老<span class="annotation-group">
  <span class="annotation-btn" data-type="注" data-content="言道之無所不在也，故在高為無高，在深為無深，在久為無久，在老為無老，無所不在，而所在皆無也。且上下無不格者，不得以高卑稱也；外內無不至者，不得以表裏名也；與化俱移者，不得言久也；終始常無者，不可謂老也。">【注】</span>
  <span class="annotation-btn" data-type="疏" data-content="太極，五氣也。六極，六合也。且道在五氣之上，不為高遠；在六合之下，不為深邃；先天地生，不為長久；長於敻古，不為耆艾。言非高非深，非久非老，故道無不在而所在皆無者也。">【疏】</span>
  <span class="annotation-btn" data-type="释文" data-content="《在大極》音泰。《之先》一本作之先未，崔本同。◎盧文弨曰：今本作一本作先之，無未字。《先天》悉薦反。《長於》丁丈反。《稱也》尺證反。">【释文】</span>
</span>。</p>

<p>狶韋氏得之，以挈天地<span class="annotation-group">
  <span class="annotation-btn" data-type="疏" data-content="狶韋氏，文字已前遠古帝王號也。得靈通之道，故能驅馭群品，提挈二儀。又作契字者，契，合也，言能混同萬物，符合二儀者也。">【疏】</span>
  <span class="annotation-btn" data-type="释文" data-content="《狶韋氏》許豈反，郭褚伊反。李音豕。司馬云：上古帝王名。《以挈》徐苦結反，郭苦係反。司馬云：要也，得天地要也。崔云：成也。">【释文】</span>
</span>；</p>

<p>伏戲氏得之，以襲氣母<span class="annotation-group">
  <span class="annotation-btn" data-type="疏" data-content="伏戲，三皇也，能伏牛乘馬，養伏犧牲，故謂之伏犧也。襲，合也。氣母者，元氣之母，應道也。為得至道，故能畫八卦，演六爻，調陰陽，合元氣也。">【疏】</span>
  <span class="annotation-btn" data-type="释文" data-content="《伏戲》音羲。崔本作伏戲氏。《以襲氣母》司馬云：襲，入也。氣母，元氣之母也。崔云：取元氣之本。">【释文】</span>
</span>；</p>

<p>維斗得之，終古不忒<span class="annotation-group">
  <span class="annotation-btn" data-type="疏" data-content="維斗，北斗也，為眾星綱維，故謂之維斗。忒，差也。古，始也。得於至道，故歷於終始，維持天地，心無差忒。">【疏】</span>
  <span class="annotation-btn" data-type="释文" data-content="《維斗》李云：北斗，所以為天下綱維。◎盧文弨曰：今本天下作天之。《終古》崔云：終古，久也。鄭玄注周禮云：終古，猶言常也。《不忒》它得反，差也。崔本作代。">【释文】</span>
</span>；</p>

<p>日月得之，終古不息<span class="annotation-group">
  <span class="annotation-btn" data-type="疏" data-content="日月光證於一道，故得終始照臨，竟無休息者也。">【疏】</span>
</span>；</p>

<p>堪坏得之，以襲崑崙<span class="annotation-group">
  <span class="annotation-btn" data-type="疏" data-content="崑崙，山名也，在北海之北。堪坏，崑崙山神名也。襲，入也。堪坏人面獸身，得道入崑崙山為神也。">【疏】</span>
  <span class="annotation-btn" data-type="释文" data-content="《堪坏》徐扶眉反，郭孚杯反。崔作邳。司馬云：堪坏，神名，人面獸形。淮南作欽負。《崑崙》崑，或作岷，同。音昆。下力門反。崑崙，山名。">【释文】</span>
</span>；</p>

<p>馮夷得之，以遊大川<span class="annotation-group">
  <span class="annotation-btn" data-type="疏" data-content="姓馮，名夷，弘農華陰潼鄉堤首里人也，服八石，得水仙。大川，黃河也。天帝錫馮夷為河伯，故游處盟津大川之中也。">【疏】</span>
  <span class="annotation-btn" data-type="释文" data-content="《馮夷》司馬云：清泠傳曰：馮夷，華陰潼鄉堤首人也。服八石，得水仙，是為河伯。一云以八月庚子浴於河而溺死，一云渡河溺死。《大川》河也。崔本作泰川。">【释文】</span>
</span>；</p>

<p>肩吾得之，以處大山<span class="annotation-group">
  <span class="annotation-btn" data-type="疏" data-content="肩吾，神名也。得道，故處東岳為太山之神。">【疏】</span>
  <span class="annotation-btn" data-type="释文" data-content="《肩吾》司馬云：山神，不死，至孔子時。《大山》音泰，又如字。">【释文】</span>
</span>；</p>

<p>黃帝得之，以登雲天<span class="annotation-group">
  <span class="annotation-btn" data-type="疏" data-content="黃帝，軒轅也。採首山之銅，鑄鼎於荊山之下，鼎成，有龍垂於鼎以迎帝，帝遂將群臣及後宮七十二人，白日乘雲駕龍，以登上天，仙化而去。">【疏】</span>
  <span class="annotation-btn" data-type="释文" data-content="《黃帝》崔云：得道而上天也。">【释文】</span>
</span>；</p>

<p>顓頊得之，以處玄宮<span class="annotation-group">
  <span class="annotation-btn" data-type="疏" data-content="顓頊，黃帝之孫，即帝高陽也，亦曰玄帝。年十二而冠，十五佐少昊，二十即位。採羽山之銅為鼎，能召四海之神，有靈異。年九十七崩，得道，為北方之帝。玄者，北方之色，故處於玄宮也。">【疏】</span>
  <span class="annotation-btn" data-type="释文" data-content="《顓頊》音專。下許玉反。《玄宮》李云，顓頊，帝高陽氏。玄宮，北方宮也。月令曰：其帝顓頊，其神玄冥。">【释文】</span>
</span>；</p>

<p>禺強得之，立乎北極<span class="annotation-group">
  <span class="annotation-btn" data-type="疏" data-content="禺強，水神名也，亦曰禺京。人面鳥身，乘龍而行，與顓頊並軒轅之胤也。雖復得道，不居帝位而為水神。水位北方，故位號北極也。">【疏】</span>
  <span class="annotation-btn" data-type="释文" data-content="《禺強》音虞，郭語龍反。司馬云：山海經曰：北海之渚有神，人面鳥身，珥兩青蛇，踐兩赤蛇，名禺強。崔云：大荒經曰：北海之神，名曰禺強，靈龜為之使。歸藏曰：昔穆王子筮卦於禺強。案海外經云：北方禺強，黑身手足，乘兩龍。郭璞以為水神，人面鳥身。簡文云：北海神也，一名禺京，是黃帝之孫也。">【释文】</span>
</span>；</p>

<p>西王母得之，坐乎少廣，莫知其始，莫知其終<span class="annotation-group">
  <span class="annotation-btn" data-type="疏" data-content="少廣，西極山名也。王母，太陰之精也，豹尾，虎齒，善笑。舜時，王母遣使獻玉環，漢武帝時，獻青桃。顏容若十六七女子，甚端正，常坐西方少廣之山，不復生死，故莫知始終也。">【疏】</span>
  <span class="annotation-btn" data-type="释文" data-content="《西王母》山海經云：狀如人，狗尾，蓬頭，戴勝，善嘯，居海水之涯。漢武內傳云：西王母與上元夫人降帝，美容貌，神仙人也。《少廣》司馬云：穴名。崔云：山名。或云，西方空界之名。">【释文】</span>
</span>；</p>

<p>彭祖得之，上及有虞，下及五伯<span class="annotation-group">
  <span class="annotation-btn" data-type="疏" data-content="彭祖，帝顓頊之玄孫也。封於彭城，其道可祖，故稱彭祖，善養性，得道者也。五伯者，昆吾為夏伯，大彭豕韋為殷伯，齊桓晉文為周伯，合為五伯。而彭祖得道，所以長年，上至有虞，下及殷周，凡八百年也。">【疏】</span>
  <span class="annotation-btn" data-type="释文" data-content="《彭祖》解見逍遙篇。崔云：壽七百歲。或以為仙，不死。《五伯》如字。又音霸。崔李云：夏伯昆吾，殷大彭豕韋，周齊桓晉文。">【释文】</span>
</span>；</p>

<p>傅說得之，以相武丁，奄有天下，乘東維，騎箕尾，而比於列星<span class="annotation-group">
  <span class="annotation-btn" data-type="注" data-content="道，無能也。此言得之於道，乃所以明其自得耳。自得耳，道不能使之得也；我之未得，又不能為得也。然則凡得之者，外不資於道，內不由於己，掘然自得而獨化也。夫生之難也，猶獨化而自得之矣，既得其生，又何患於生之不得而為之哉！故夫為生果不足以全生，以其生之不由於己為也，而為之則傷其真生也。">【注】</span>
  <span class="annotation-btn" data-type="疏" data-content="武丁，殷王名也，號曰高宗。高宗夢得傅說，使求之天下，於陝州河北縣傅巖板築之所而得之，相於武丁，奄然清泰。傅說，星精也。而傅說一星在箕尾上，然箕尾則是二十八宿之數，維持東方，故言乘東維、騎箕尾；而與角亢等星比並行列，故言比於列星也。">【疏】</span>
  <span class="annotation-btn" data-type="释文" data-content="《傅說》音悅。《得之以相》息亮反。《武丁奄有天下乘東維騎箕尾而比於列星》司馬云：傅說，殷相也。武丁，殷王高宗也。東維，箕斗之間，天漢津之東維也。星經曰：傅說一星在尾上，言其乘東維，騎箕尾之間也。崔云：傅說死，其精神乘東維，託龍尾，乃列宿。今尾上有傅說星。崔本此下更有其生無父母，死登假三年而形遯，此言神之無能名者也，凡二十二字。《掘然》其勿反。">【释文】</span>
  <span class="annotation-btn" data-type="校" data-content="世德堂本無為字。">【校】</span>
</span>。</p>

<p>南伯子葵問乎女偊曰：「子之年長矣，而色若孺子，何也<span class="annotation-group">
  <span class="annotation-btn" data-type="疏" data-content="葵當為綦字之誤，猶人間世篇中南郭子綦也。女偊，古之懷道人也。孺子，猶稚子也。女偊久聞至道，故能攝衛養生，年雖老，猶有童顏之色，駐彩之狀。既異凡人，是故子葵問其何以致此也。">【疏】</span>
  <span class="annotation-btn" data-type="释文" data-content="《南伯子葵》李云：葵當為綦，聲之誤也。《女偊》徐音禹，李音矩。一云，是婦人也。《年長》張丈反。◎盧文弨曰：今本作丁丈反，與前後同。《孺子》本亦作孺，如喻反。李云：弱子也。◎盧文弨曰：今本作孺，是正體。">【释文】</span>
</span>？」</p>

<p>曰：「吾聞道矣<span class="annotation-group">
  <span class="annotation-btn" data-type="注" data-content="聞道則任其自生，故氣色全也。">【注】</span>
  <span class="annotation-btn" data-type="疏" data-content="答云：聞道故得全生，是以反少還童，色如稚子。">【疏】</span>
</span>。」</p>

<p>南伯子葵曰：「道可得學邪<span class="annotation-group">
  <span class="annotation-btn" data-type="疏" data-content="睹其容色，既異常人，心懷景慕，故詢其方術也。">【疏】</span>
  <span class="annotation-btn" data-type="校" data-content="趙諫議本無道字。">【校】</span>
</span>？」</p>

<p>曰：「惡！惡可！子非其人也<span class="annotation-group">
  <span class="annotation-btn" data-type="疏" data-content="惡惡可，言不可也。女偊心神內靜，形色外彰。子葵見其容貌，欣然請學。嫌其所問，故抑之謂非其人也。">【疏】</span>
  <span class="annotation-btn" data-type="释文" data-content="《惡惡可》並音烏。下惡乎同。">【释文】</span>
</span>。</p>

<p>夫卜梁倚有聖人之才而無聖人之道，我有聖人之道而無聖人之才<span class="annotation-group">
  <span class="annotation-btn" data-type="疏" data-content="卜梁，姬姓也，倚，名也。虛心凝淡為道，智用明敏為才。言梁有外用之才而無內凝之道，女偊有虛淡之道而無明敏之才，各滯一邊，未為通美。然以才方道，才劣道勝也。">【疏】</span>
  <span class="annotation-btn" data-type="释文" data-content="《卜梁倚》魚綺反，又其綺反。李云：卜梁，姓；倚，名。">【释文】</span>
</span>，</p>

<p>吾欲以教之，庶幾其果為聖人乎！不然，以聖人之道告聖人之才，亦易矣。吾猶守而告之<span class="annotation-group">
  <span class="annotation-btn" data-type="疏" data-content="庶，慕也。幾，近也。果，決也。夫上士聞道，猶藉勤行，若不勤行，道無由致。是故雖蒙教誨，必須修學，慕近玄道，決成聖人。若其不然，告示甚易，為須修守，所以成難。然女偊久聞至道，內心凝寂，今欲傳告，猶自守之。況在初學，無容懈怠，假令口說耳聞，蓋亦何益。是以非知之難，行之難也。">【疏】</span>
  <span class="annotation-btn" data-type="释文" data-content="《亦易》以豉反。">【释文】</span>
</span>，</p>

<p>參日而後能外天下<span class="annotation-group">
  <span class="annotation-btn" data-type="注" data-content="外，猶遺也。">【注】</span>
  <span class="annotation-btn" data-type="疏" data-content="外，遺忘也。夫為師不易，傳道極難。方欲教人，故凝神靜慮，修而守之，凡經三日。心既虛寂，萬境皆空，是以天下地上，悉皆非有也。">【疏】</span>
  <span class="annotation-btn" data-type="释文" data-content="《參日》音三。">【释文】</span>
</span>；</p>

<p>已外天下矣，吾又守之，七日而後能外物<span class="annotation-group">
  <span class="annotation-btn" data-type="注" data-content="物者，朝夕所須，切己難忘。">【注】</span>
  <span class="annotation-btn" data-type="疏" data-content="天下萬境疏遠，所以易忘；資身之物親近，所以難遺。守經七日，然後遺之。故郭注云，物者朝夕所須，切己難忘者也。">【疏】</span>
</span>；</p>

<p>已外物矣，吾又守之，九日而後能外生<span class="annotation-group">
  <span class="annotation-btn" data-type="注" data-content="都遺也。">【注】</span>
  <span class="annotation-btn" data-type="疏" data-content="隳體離形，坐忘我喪，運心既久，遺遣漸深也。">【疏】</span>
</span>；</p>

<p>已外生矣，而後能朝徹<span class="annotation-group">
  <span class="annotation-btn" data-type="注" data-content="遺生則不惡死，不惡死故所遇即安，豁然無滯，見機而作，斯朝徹也。">【注】</span>
  <span class="annotation-btn" data-type="疏" data-content="朝，旦也。徹，明也。死生一觀，物我兼忘，惠照豁然，如朝陽初啟，故謂之朝徹也。">【疏】</span>
  <span class="annotation-btn" data-type="释文" data-content="《能朝》如字。李除遙反。下同。《徹》如字。郭司馬云：朝，旦也。徹，達妙之道。李云：夫能洞照，不崇朝而遠徹也。《不惡》烏路反。下同。《豁然》喚活反。">【释文】</span>
</span>；</p>

<p>朝徹，而後能見獨<span class="annotation-group">
  <span class="annotation-btn" data-type="注" data-content="當所遇而安之，忘先後之所接，斯見獨者也。">【注】</span>
  <span class="annotation-btn" data-type="疏" data-content="夫至道凝然，妙絕言象，非無非有，不古不今，獨往獨來，絕待絕對。睹斯勝境，謂之見獨。故老經云寂寞而不改。">【疏】</span>
</span>；</p>

<p>見獨，而後能無古今<span class="annotation-group">
  <span class="annotation-btn" data-type="注" data-content="與獨俱往。">【注】</span>
  <span class="annotation-btn" data-type="疏" data-content="任造物之日新，隨變化而俱往，不為物境所遷，故無古今之異。">【疏】</span>
</span>；</p>

<p>無古今，而後能入於不死不生<span class="annotation-group">
  <span class="annotation-btn" data-type="注" data-content="夫係生故有死，惡死故有生。是以無係無惡，然後能無死無生。">【注】</span>
  <span class="annotation-btn" data-type="疏" data-content="古今，會也。夫時有古今之異，法有生死之殊者，此蓋迷徒倒置之見也。時既運運新新，無今無古，故法亦不去不來，無死無生者也。會斯理者，其唯女偊之子耶！">【疏】</span>
</span>。</p>

<p>殺生者不死，生生者不生<span class="annotation-group">
  <span class="annotation-btn" data-type="疏" data-content="殺，滅也；死，亦滅也。謂此死者未曾滅，謂此生者未曾生。既死既生，能入於無死無生，故體於法，無生滅也。法既不生不滅，而情亦何欣何惡耶！任之而無不適也。">【疏】</span>
  <span class="annotation-btn" data-type="释文" data-content="《殺生者不死》李云：殺，猶亡也，亡生者不死也。崔云：除其營生為殺生。《生生者不生》李云：矜生者不生也。崔云：常營其生為生生。">【释文】</span>
</span>。</p>

<p>其為物，無不將也<span class="annotation-group">
  <span class="annotation-btn" data-type="注" data-content="任其自將，故無不將。">【注】</span>
</span>，</p>

<p>無不迎也<span class="annotation-group">
  <span class="annotation-btn" data-type="注" data-content="任其自迎，故無不迎。">【注】</span>
  <span class="annotation-btn" data-type="疏" data-content="將，送也。夫道之為物，拯濟無方，雖復不滅不生，亦而生而滅，是以迎無窮之生，送無量之死也。">【疏】</span>
</span>；</p>

<p>無不毀也<span class="annotation-group">
  <span class="annotation-btn" data-type="注" data-content="任其自毀，故無不毀。">【注】</span>
</span>，</p>

<p>無不成也<span class="annotation-group">
  <span class="annotation-btn" data-type="注" data-content="任其自成，故無不成。">【注】</span>
  <span class="annotation-btn" data-type="疏" data-content="不送而送，無不毀滅；不迎而迎，無不生成也。">【疏】</span>
</span>。</p>

<p>其名為攖寧。<span class="annotation-group">
  <span class="annotation-btn" data-type="注" data-content="夫與物冥者，物縈亦縈，而未始不寧也。">【注】</span>
  <span class="annotation-btn" data-type="疏" data-content="攖，擾動也。寧，寂靜也。夫聖人慈惠，道濟蒼生，妙本無名，隨物立稱，動而常寂，雖攖而寧者也。">【疏】</span>
  <span class="annotation-btn" data-type="释文" data-content="《攖》郭音縈，徐於營反，李於盈反。崔云：有所繫著也。◎家世父曰：趙岐孟子注：攖，迫也。物我生死之見迫於中，將迎成毀之機迫於外，而一無所動其心，乃謂之攖寧。置身紛紜蕃變交爭互觸之地，而心固寧焉，則幾於成矣，故曰攖而後成。">【释文】</span>
</span></p>

<p>攖寧也者，攖而後成者也<span class="annotation-group">
  <span class="annotation-btn" data-type="注" data-content="物縈而獨不縈，則敗矣。故縈而任之，則莫不曲成也。">【注】</span>
  <span class="annotation-btn" data-type="疏" data-content="既能和光同塵，動而常寂，然後隨物攖擾，善貸生成也。">【疏】</span>
</span>。」</p>

<p>南伯子葵曰：「子獨惡乎聞之<span class="annotation-group">
  <span class="annotation-btn" data-type="疏" data-content="子葵怪女偊之談，其道高妙，故問「子於何處獨得聞之」？自斯已下，凡有九重，前六約教，後三據理，並是女偊告示子葵之辭也。">【疏】</span>
</span>？」</p>

<p>曰：「聞諸副墨之子<span class="annotation-group">
  <span class="annotation-btn" data-type="疏" data-content="諸，之也。副，副貳也。墨，翰墨也；翰墨，文字也。理能生教，故謂文字為副貳也。夫魚必因筌而得，理亦因教而明，故聞之翰墨，以明先因文字得解故也。">【疏】</span>
  <span class="annotation-btn" data-type="释文" data-content="《副墨》李云：可以副貳玄墨也。崔云：此已下皆古人姓名，或寓之耳，無其人。">【释文】</span>
</span>，</p>

<p>副墨之子聞諸洛誦之孫<span class="annotation-group">
  <span class="annotation-btn" data-type="疏" data-content="臨本謂之副墨，背文謂之洛誦。初既依文生解，所以執持披讀；次則漸悟其理，是故羅洛誦之。且教從理生，故稱為子；而誦因教起，名之曰孫也。">【疏】</span>
  <span class="annotation-btn" data-type="释文" data-content="《洛誦》李云：誦，通也。苞洛無所不通也。">【释文】</span>
</span>，</p>

<p>洛誦之孫聞之瞻明<span class="annotation-group">
  <span class="annotation-btn" data-type="疏" data-content="瞻，視也，亦至也。讀誦精熟，功勞積久，漸見至理，靈府分明。">【疏】</span>
  <span class="annotation-btn" data-type="释文" data-content="《瞻明》音占。李云：神明洞徹也。">【释文】</span>
</span>，</p>

<p>瞻明聞之聶許<span class="annotation-group">
  <span class="annotation-btn" data-type="疏" data-content="聶，登也，亦是附耳私語也。既誦之稍深，因教悟理，心生歡悅，私自許當，附耳竊私語也。既聞於道，未敢公行，亦是漸登勝妙玄情者也。">【疏】</span>
  <span class="annotation-btn" data-type="释文" data-content="《聶許》徐乃攝反。李云：許，與也。攝而保之，無所施與也。">【释文】</span>
</span>，</p>

<p>聶許聞之需役<span class="annotation-group">
  <span class="annotation-btn" data-type="疏" data-content="需，須也。役，用也，行也。雖復私心自許，智照漸明，必須依教遵循，勤行勿怠。懈而不行，道無由致。">【疏】</span>
  <span class="annotation-btn" data-type="释文" data-content="《需役》徐音須，李音儒，云：儒弱為役也。王云：需，待也。役，亭毒也。">【释文】</span>
</span>，</p>

<p>需役聞之於謳<span class="annotation-group">
  <span class="annotation-btn" data-type="疏" data-content="謳，歌謠也。既因教悟理，依解而行，遂使盛惠顯彰，謳歌滿路也。">【疏】</span>
  <span class="annotation-btn" data-type="释文" data-content="《於》音烏，又如字。《謳》徐烏侯反。李香于反，云：謳，煦也，欲化之貌。王云：謳，歌謠也。">【释文】</span>
</span>，</p>

<p>於謳聞之玄冥<span class="annotation-group">
  <span class="annotation-btn" data-type="注" data-content="玄冥者，所以名無而非無也。">【注】</span>
  <span class="annotation-btn" data-type="疏" data-content="玄者，深遠之名也。冥者，幽寂之稱。既德行內融，芳聲外顯，故漸階虛極，以至於玄冥故也。">【疏】</span>
  <span class="annotation-btn" data-type="释文" data-content="《玄冥》李云：強名曰玄，視之冥然。向郭云：所以名無而非無也。">【释文】</span>
</span>，</p>

<p>玄冥聞之參寥<span class="annotation-group">
  <span class="annotation-btn" data-type="注" data-content="夫階名以至無者，必得無於名表。故雖玄冥猶未極，而又推寄於參寥，亦是玄之又玄也。">【注】</span>
  <span class="annotation-btn" data-type="疏" data-content="參，三也。寥，絕也。一者絕有，二者絕無，三者非有非無，故謂之三絕也。夫玄冥之境，雖妙未極，故至乎三絕，方造重玄也。">【疏】</span>
  <span class="annotation-btn" data-type="释文" data-content="《參》七南反。《寥》徐力彫反。李云：參，高也。高邈寥曠，不可名也。">【释文】</span>
</span>，</p>

<p>參寥聞之疑始<span class="annotation-group">
  <span class="annotation-btn" data-type="注" data-content="夫自然之理，有積習而成者。蓋階近以至遠，研粗以至精，故乃七重而後及無之名，九重而後疑無是始也。">【注】</span>
  <span class="annotation-btn" data-type="疏" data-content="始，本也。夫道，超此四句，離彼百非，名言道斷，心知處滅，雖復三絕，未窮其妙。而三絕之外，道之根本，所謂重玄之域，眾妙之門，意亦難得而差言之矣。是以不本而本，本無所本，疑名為本，亦無的可本，故謂之疑始也。">【疏】</span>
  <span class="annotation-btn" data-type="释文" data-content="《疑始》李云：又疑無是始，則始非無名也。《研粗》七胡反。《七重》直龍反。下同。">【释文】</span>
</span>。」</p>

<p>子祀子輿子犁子來四人相與語曰：「孰能以無為首，以生為脊，以死為尻，孰知死生存亡之一體者，吾與之友矣。」<span class="annotation-group">
  <span class="annotation-btn" data-type="疏" data-content="子祀四人，未詳所據。觀其心跡，並方外之士，情同淡水，共結素交，敘莫逆於虛玄，述忘言於至道。夫人起自虛無，無則在先，故以無為首；從無生有，生則居次，故以生為脊；既生而死，死最居後，故以死為尻；亦故然也。尻首雖別，本是一身；而死生乃異，源乎一體。能達斯趣，所遇皆適，豈有存亡欣惡於其間哉！誰能知是，我與為友也。">【疏】</span>
  <span class="annotation-btn" data-type="释文" data-content="《子祀》崔云：淮南作子永，行年五十四而病傴僂。◎慶藩案崔本作子永，是也。今本淮南精神篇作子求，與崔所見本異。顧千里曰：求當作永。抱朴子博喻篇曰子永歎天倫之偉，字正作永。永求形近，經傳中互誤者，不可枚舉。《子輿》本又作與，音餘。《子犁》禮兮反。《為尻》苦羔反。">【释文】</span>
</span></p>

<p>四人相視而笑，莫逆於心，遂相與為友<span class="annotation-group">
  <span class="annotation-btn" data-type="注" data-content="若然者豈友哉？蓋寄明至親而無愛念之近情也。">【注】</span>
  <span class="annotation-btn" data-type="疏" data-content="目擊道存，故相見而笑；同順玄理，故莫逆於心也。">【疏】</span>
</span>。</p>

<p>俄而子輿有病，子祀往問之<span class="annotation-group">
  <span class="annotation-btn" data-type="疏" data-content="友人既病，須往問之，任理而行，不乖於方外也。">【疏】</span>
</span>。</p>

<p>曰：「偉哉夫造物者，將以予為此拘拘也！曲僂發背，上有五管，頤隱於齊，肩高於頂，句贅指天。」陰陽之氣有沴，其心閒而無事<span class="annotation-group">
  <span class="annotation-btn" data-type="注" data-content="不以為患。">【注】</span>
  <span class="annotation-btn" data-type="疏" data-content="偉，大也。造物，猶造化也。拘拘，攣縮不申之貌也。夫洪鑪大冶，造物無偏，豈獨將我一身故為拘攣之疾！以此而言，無非命也。子輿達理，自歎此辭也。傴僂曲腰，背骨發露。既其俯而不仰，故藏腑並在上，頭低則頤隱於臍，膊聳則肩高於頂，而咽項句曲，大挺如贅。陰陽二氣，陵亂不調，遂使一身，遭斯疾篤。死生猶為一體，疾患豈復概懷！故雖曲僂拘拘，而心神閒逸，都不以為事。">【疏】</span>
  <span class="annotation-btn" data-type="释文" data-content="《偉哉》韋鬼反。向云：美也。崔云：自此至鑑於井，皆子祀自說病狀也。《拘拘》郭音駒。司馬云：體拘攣也。王云：不申也。《曲僂》徐力主反。《於頂》本亦作項。崔本作釭，音項。◎盧文弨曰：舊作釘，音頂。今本作缸，音項。據宋本釘音項，疑釘為釭之訛，參酌改正。《句》俱樹反，徐古侯反。《贅》徐之稅反。《指天》李云：句贅，項椎也。其形似贅，言其上向也。《有沴》音麗，徐又徒顯反。郭奴結反，云：陵亂也。李同。崔本作●，云：滿也。《其心閒》音閑。崔以其心屬上句。">【释文】</span>
</span>，</p>

<p>跰(足鮮)而鑑於井，曰：「嗟乎！夫造物者又將以予為此拘拘也！」<span class="annotation-group">
  <span class="annotation-btn" data-type="注" data-content="夫任自然之變者，無嗟也，與物嗟耳。">【注】</span>
  <span class="annotation-btn" data-type="疏" data-content="跰(足鮮)，曳疾貌。言曳疾力行，照臨于井，既見己貌，遂使發傷嗟。尋夫大道自然，造物均等，豈偏於我，獨此拘攣？欲顯明物理，故寄茲嗟嘆也。">【疏】</span>
  <span class="annotation-btn" data-type="释文" data-content="《跰(足鮮)》步田反，下悉田反。崔本作邊鮮。司馬云：病不能行，故跰(足鮮)也。《而鑑》古暫反。《曰嗟乎》崔云：此子輿辭。">【释文】</span>
</span></p>

<p>子祀曰：「女惡之乎<span class="annotation-group">
  <span class="annotation-btn" data-type="疏" data-content="淡水素交，契心方外，見其嗟嘆，故有驚疑。">【疏】</span>
  <span class="annotation-btn" data-type="释文" data-content="《女惡》音汝。下同。下烏路反。">【释文】</span>
</span>？」</p>

<p>曰：「亡，予何惡<span class="annotation-group">
  <span class="annotation-btn" data-type="疏" data-content="亡，無也。存亡死生，本自無心。不嗟之嗟，何嫌惡之也！">【疏】</span>
  <span class="annotation-btn" data-type="释文" data-content="《曰亡》如字。絕句，《予何惡》烏路反。下及注同。一音如字讀，則連亡字為句。">【释文】</span>
</span>！</p>

<p>浸假而化予之左臂以為雞，予因以求時夜；浸假而化予之右臂以為彈，予因以求鴞炙；浸假而化予之尻以為輪，以神為馬，予因以乘之，豈更駕哉<span class="annotation-group">
  <span class="annotation-btn" data-type="注" data-content="浸，漸也。夫體化合變，則無往而不因，無因而不可也。">【注】</span>
  <span class="annotation-btn" data-type="疏" data-content="假令陰陽二氣，漸而化我左右兩臂為雞為彈，彈則求於鴞鳥，雞則夜候天時。尻無識而為輪，神有知而作馬，因漸漬而變化，乘輪馬以遨遊，苟隨任以安排，亦於何而不適者也。">【疏】</span>
  <span class="annotation-btn" data-type="释文" data-content="《浸》子鴆反。向云：漸也。《予因以求時夜》一本無求。《為彈》徒旦反。《鴞》戶驕反。《炙》章夜反。">【释文】</span>
</span>！</p>

<p>且夫得者，時也<span class="annotation-group">
  <span class="annotation-btn" data-type="注" data-content="當所遇之時，世謂之得。">【注】</span>
</span>，</p>

<p>失者，順也<span class="annotation-group">
  <span class="annotation-btn" data-type="注" data-content="時不暫停，順往而去，世謂之失。">【注】</span>
</span>；</p>

<p>安時而處順，哀樂不能入也<span class="annotation-group">
  <span class="annotation-btn" data-type="疏" data-content="得者，生也，失者，死也。夫忽然而得，時應生也；倏然而失，順理死也。是以安於時則不欣於生，處於順則不惡於死。既其無欣無惡，何憂樂之入乎！">【疏】</span>
  <span class="annotation-btn" data-type="释文" data-content="《哀樂》音洛。">【释文】</span>
</span>。</p>

<p>此古之所謂縣解也，而不能自解者，物有結之<span class="annotation-group">
  <span class="annotation-btn" data-type="注" data-content="一不能自解，則眾物共結之矣。故能解則無所不解，不解則無所而解也。">【注】</span>
  <span class="annotation-btn" data-type="疏" data-content="處順忘時，蕭然無係，古昔至人，謂為縣解。若夫當生慮死，而以憎惡存懷者，既內心不能自解，故為外物結縛之也。">【疏】</span>
  <span class="annotation-btn" data-type="释文" data-content="《縣》音玄。《解》音蟹，下及注同。向云：縣解，無所係也。">【释文】</span>
</span>。</p>

<p>且夫物不勝天久矣，吾又何惡焉<span class="annotation-group">
  <span class="annotation-btn" data-type="注" data-content="天不能無晝夜，我安能無死生而惡之哉！">【注】</span>
  <span class="annotation-btn" data-type="疏" data-content="玄天在上，猶有晝夜之殊，況人居世間，焉能無死生之變！且物不勝天，非唯今日，我復何人，獨生憎惡！">【疏】</span>
</span>！」</p>

<p>俄而子來有病，喘喘然將死，其妻子環而泣之<span class="annotation-group">
  <span class="annotation-btn" data-type="疏" data-content="環，繞也。喘喘，氣息急也。子輿語訖，俄頃之間，子來又病，氣奔欲死。既將屬纊，故妻子繞而哭之也。">【疏】</span>
  <span class="annotation-btn" data-type="释文" data-content="《喘喘》川轉反，又尺軟反。崔本作惴惴。《環而》如字。徐音患。李云：繞也。">【释文】</span>
</span>。</p>

<p>子犁往問之，曰：「叱！避！無怛化<span class="annotation-group">
  <span class="annotation-btn" data-type="注" data-content="夫死生猶寤寐耳，於理當寐，不願人驚之，將化而死亦宜，無為怛之也。">【注】</span>
  <span class="annotation-btn" data-type="疏" data-content="叱，訶聲也。夫方外之士，冥一死生，而朋友臨終，和光往問。故叱彼親族，令避傍近，正欲變化，不欲驚怛也。">【疏】</span>
  <span class="annotation-btn" data-type="释文" data-content="《叱避》昌失反。《無怛》丁達反。崔本作靼，音怛。案怛，驚也。鄭眾注周禮考工記不能驚怛，是也。">【释文】</span>
</span>！」</p>

<p>倚其戶與之語曰：「偉哉造化！又將奚以汝為，將奚以汝適？以汝為鼠肝乎？以汝為蟲臂乎？」<span class="annotation-group">
  <span class="annotation-btn" data-type="疏" data-content="又，復也。奚，何也。適，往也。倚戶觀化，與之而語。歎彼大造，弘普無私，偶爾為人，忽然返化。不知方外適往何道，變作何物。將汝五藏為鼠之肝，或化四支為蟲之臂。任化而往，所遇皆適也。">【疏】</span>
  <span class="annotation-btn" data-type="释文" data-content="《倚其》於綺反。《鼠肝》向云：委棄土壤而已。王云：取微蔑至賤。《蟲臂》臂，亦作腸。崔本同。">【释文】</span>
</span></p>

<p>子來曰：「父母於子，東西南北，唯命之從。陰陽於人，不翅於父母<span class="annotation-group">
  <span class="annotation-btn" data-type="注" data-content="自古或有能違父母之命者矣，未有能違陰陽之變而距晝夜之節者也。">【注】</span>
  <span class="annotation-btn" data-type="疏" data-content="自此已下，是子來臨終答子犁之詞也。夫孝子侍親，尚驅馳唯命。況陰陽造化，何啻二親乎！故知違親之教，世或會有焉；拒於陰陽，未之有也。">【疏】</span>
  <span class="annotation-btn" data-type="释文" data-content="《不翅》徐詩知反。">【释文】</span>
</span>；</p>

<p>彼近吾死而我不聽，我則悍矣，彼何罪焉<span class="annotation-group">
  <span class="annotation-btn" data-type="注" data-content="死生猶晝夜耳，未足為遠也。時當死，亦非所禁，而橫有不聽之心，適足悍逆於理以速其死。其死之速，由於我悍，非死之罪也。彼，謂死耳；在生，故以死為彼。">【注】</span>
  <span class="annotation-btn" data-type="疏" data-content="彼，造化也。而造化之中，令我近死。我惡其死而不聽從，則是我拒陰陽，逆於變化。斯乃咎在於我，彼何罪焉！郭注以死為彼也。">【疏】</span>
  <span class="annotation-btn" data-type="释文" data-content="《彼近》。如字。《則悍》本亦作捍，胡旦反。又音旱。說文云：捍，抵也。">【释文】</span>
</span>！</p>

<p>夫大塊載我以形，勞我以生，佚我以老，息我以死。故善吾生者，乃所以善吾死也<span class="annotation-group">
  <span class="annotation-btn" data-type="疏" data-content="此重引前文，證成彼義。斯言切當，所以再出。其解釋文意，不異前旨。">【疏】</span>
</span>。</p>

<p>今大冶鑄金，金踊躍曰『我且必為鏌楆』，大冶必以為不祥之金。今一犯人之形，而曰『人耳人耳』，夫造化者必以為不祥之人<span class="annotation-group">
  <span class="annotation-btn" data-type="注" data-content="人耳人耳，唯願為人也。亦猶金之踊躍，世皆知金之不祥，而不能任其自化。夫變化之道，靡所不遇，今一遇人形，豈故為哉？生非故為，時自生耳。務而有之，不亦妄乎！">【注】</span>
  <span class="annotation-btn" data-type="疏" data-content="祥，善也。犯，遇也。鏌楆，古之良劍名也。昔吳人干將為吳王造劍，妻名鏌楆，因名雄劍曰干將，雌劍曰鏌楆。夫洪鑪大冶，鎔鑄金鐵，隨器大小，悉皆為之。而鑪中之金，忽然跳躑，殷勤致請，願為良劍。匠者驚嗟，用為不善。亦猶自然大冶，彫刻眾形，鳥獸魚蟲，種種皆作。偶爾為人，遂即欣愛，鄭重啟請，願更為人，而造化之中，用為妖孽也。">【疏】</span>
  <span class="annotation-btn" data-type="释文" data-content="《我且》如字。徐子餘反。《鏌》音莫。《楆》似嗟反。鏌楆，劍名。">【释文】</span>
</span>。</p>

<p>今一以天地為大鑪，以造化為大冶，惡乎往而不可哉<span class="annotation-group">
  <span class="annotation-btn" data-type="注" data-content="人皆知金之有係為不祥，故明己之無異於金，則所係之情可解，可解則無不可也。">【注】</span>
  <span class="annotation-btn" data-type="疏" data-content="夫用二儀造化，一為鑪冶，陶鑄群物，錘鍛蒼生，磅礡無心，亭毒均等，所遇斯適，何惡何欣！安排變化，無往不可也。">【疏】</span>
  <span class="annotation-btn" data-type="释文" data-content="《大鑪》劣奴反。《惡乎》音烏。《可解》如字，下同。">【释文】</span>
</span>！」</p>

<p>成然寐，蘧然覺<span class="annotation-group">
  <span class="annotation-btn" data-type="注" data-content="寤寐自若，不以死生累心。">【注】</span>
  <span class="annotation-btn" data-type="疏" data-content="成然是閒放之貌，蘧然是驚喜之貌。寐，寤也，以譬於死也。覺是寤也，以況於生。然寤寐雖殊，何嘗不從容逸樂；死生乃異，亦未始不任命逍遙。此總結子來以死生為寤寐者也。">【疏】</span>
  <span class="annotation-btn" data-type="释文" data-content="《成然》如字，崔同。李云：成然，縣解之貌。本或作戌，音恤。簡文云：當作滅。本又作●，呼括反，視高貌。本亦作俄然。《蘧然》李音渠。崔本作據，又其據反。蘧然，有形之貌。《覺》古孝反。向崔本此下更有發然汗出一句，云：無係則津液通也。崔云：榮衛和通，不以化為懼也。">【释文】</span>
  <span class="annotation-btn" data-type="校" data-content="闕誤引古本成作●，云：●音呼聒切，高視貌。又音烘，矇●，不明。">【校】</span>
</span>。</p>

<p>子桑戶孟子反子琴張三人相與友，曰：「孰能相與於無相與，相為於無相為<span class="annotation-group">
  <span class="annotation-btn" data-type="注" data-content="夫體天地，冥變化者，雖手足異任，五藏殊官，未嘗相與而百節同和，斯相與於無相與也；未嘗相為而表裏俱濟，斯相為於無相為也。若乃役其心志以卹手足，運其股肱以營五藏，則相營愈篤而外內愈困矣。故以天下為一體者，無愛為於其間也。">【注】</span>
  <span class="annotation-btn" data-type="疏" data-content="此之三人，並方外之士，冥於變化，一於死生，志行既同，故相與交友。仍各率乃誠，述其情致云：誰能於虛無自然而相與為朋友乎？斯乃無與而與，無為而為，非為之而為，與之而與者也。猶如五藏六根，四肢百體，各有司存，更相御用，豈有心於相與，情係於親疏哉！雖無意於相為，而相濟之功成矣。故於無與而相與周旋，於無為而為交友者，其義亦然而已。">【疏】</span>
  <span class="annotation-btn" data-type="释文" data-content="《相與》如字。崔云：猶親也。或一音豫。《相為》如字，或一音于偽反。《愛為》于偽反。">【释文】</span>
</span>？</p>

<p>孰能登天遊霧，撓挑無極<span class="annotation-group">
  <span class="annotation-btn" data-type="注" data-content="無所不任。">【注】</span>
  <span class="annotation-btn" data-type="疏" data-content="撓挑，猶宛轉也。夫登昇上天，示清高輕舉；遨遊雲霧，表不滯其中；故能隨變化而無窮，將造物而宛轉者也。">【疏】</span>
  <span class="annotation-btn" data-type="释文" data-content="《撓》徐而少反，郭許堯反，《挑》徐徒了反，郭李徒堯反。又作兆。李云：撓挑，猶宛轉也，宛轉玄曠之中。簡文云：循環之名。">【释文】</span>
</span>；</p>

<p>相忘以生，無所終窮<span class="annotation-group">
  <span class="annotation-btn" data-type="注" data-content="忘其生，則無不忘矣，故能隨變任化，俱無所窮竟。">【注】</span>
  <span class="annotation-btn" data-type="疏" data-content="終窮，死也。相與忘生復忘死，死生混一，故順化而無窮也。">【疏】</span>
</span>？」</p>

<p>三人相視而笑，莫逆於心，遂相與為友<span class="annotation-group">
  <span class="annotation-btn" data-type="注" data-content="若然者豈友哉？蓋寄明至親而無愛念之近情也。">【注】</span>
  <span class="annotation-btn" data-type="疏" data-content="得意忘言，故相視而笑；智冥於境，故莫逆於心。方外道同，遂相與為友也。">【疏】</span>
</span>。</p>

</div>

 <a href="https://zhixingshuyuan-dev.github.io/ChineseClassicsReading/">主页 Homepage</a>

  
<!-- 弹窗 -->
<div id="overlay">
  <div id="popup">
    <span class="close-btn" title="关闭">×</span>
    <div id="popup-title"></div>
    <div id="popup-content"></div>
  </div>
</div>

<script>
  // 获取所有注解按钮
  const buttons = document.querySelectorAll('.annotation-btn');
  const overlay = document.getElementById('overlay');
  const popup = document.getElementById('popup');
  const popupTitle = document.getElementById('popup-title');
  const popupContent = document.getElementById('popup-content');
  const closeBtn = popup.querySelector('.close-btn');

  // 拖拽功能变量
  let isDragging = false;
  let offsetX, offsetY;

  // 开始拖拽
  popup.addEventListener('mousedown', (e) => {
    if (e.target === closeBtn) return;
    isDragging = true;
    offsetX = e.clientX - popup.getBoundingClientRect().left;
    offsetY = e.clientY - popup.getBoundingClientRect().top;
    popup.style.cursor = 'grabbing';
  });

  // 拖拽中
  document.addEventListener('mousemove', (e) => {
    if (!isDragging) return;
    popup.style.left = (e.clientX - offsetX) + 'px';
    popup.style.top = (e.clientY - offsetY) + 'px';
    popup.style.transform = 'none'; // 移除居中定位
  });

  // 结束拖拽
  document.addEventListener('mouseup', () => {
    isDragging = false;
    popup.style.cursor = 'move';
  });

  buttons.forEach(btn => {
    btn.addEventListener('click', (e) => {
      const type = btn.getAttribute('data-type');
      const content = btn.getAttribute('data-content');
      popupTitle.textContent = type;
      popupContent.innerHTML = content.replace(/\n/g, '<br>');
      
      // 显示弹窗
      overlay.style.display = 'flex';
      
      // 初始居中定位
      popup.style.left = '50%';
      popup.style.top = '50%';
      popup.style.transform = 'translate(-50%, -50%)';
      
      e.stopPropagation();
    });
  });

  closeBtn.addEventListener('click', () => {
    overlay.style.display = 'none';
  });

  // 点击遮罩层关闭弹窗
  overlay.addEventListener('click', (e) => {
    if (e.target === overlay) {
      overlay.style.display = 'none';
    }
  });
</script>

</body>
</html>
